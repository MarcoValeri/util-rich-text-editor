<p>Il mondo sarebbe ricco di persone più felici se spendessimo il tempo che usiamo a lamentarci del nostro lavoro per formarci per una professione che ci piace di più o che ci permette di lavorare in un’azienda migliore.</p>
<p>È decisamente più faticoso fare un lavoro che non ti piace per tutta la vita che spendere alcuni anni di quest’ultima per cambiare direzione e rincorrere una carriera che invece ti piace e ti stimola.</p>
<p>Lascia che ti racconti come sono arrivato a questo punto e tre aspetti che possono rendere la tua vita lavorativa davvero migliore.</p>
<p>lo scorso mese ho cominciato a lavorare in una nuova e grande azienda canadese che ha diversi sedi nel mondo tra cui una anche a Londra. Un mese di lavoro non è sicuramente abbastanza per avere un’idea chiara della situazione ma fino ad ora posso dirti che sono contento della scelta che ho fatto e che questa compagnia è una di quelle in cui avrei voluto lavorare quando ho deciso di dedicarmi all’informatica.</p>
<p>Il motivo? L’azienda lavora con delle moderne tecnologie che mi piacciono particolarmente, è molto grande e ben strutturata e ha dei progetti in campo medico davvero interessanti.</p>
<p>Ma come sono finito in questa nuova realtà? Posso dirti che il tutto è cominciato lo scorso aprile, quando sono arrivato al punto di rottura con l’azienda in cui lavoravo prima. Mi sono cominciato a trovare male in quest’ultima e dopo diversi meetings con i miei managers, nei quali non siamo riusciti a risolvere le cose, ho deciso di prendere una direzione diversa. A giugno ho dato il preavviso ed a settembre ho cominciato questo nuovo capitolo lavorativo della mia vita.</p>
<p>Nell’azienda che ho lasciato, invece, diverse persone hanno deciso di rimanere anche se poi spendevano ogni momento libero per lamentarsi delle cose che non andavano. E questa è una cosa che mi capita di vedere in diverse persone, amici e conoscenti che sono anni che si lamentano del proprio lavoro, del loro capo che le sfrutta ma sono ancora lì.</p>
<p>Cambiare lavoro è un fattore che può richiedere da qualche mese a qualche anno. Quest’ultimo lasso di tempo necessità di un certo impegno, cercare un nuovo lavoro è un lavoro in sé, ma questo sforzo è minimo se paragonato al fatto di fare un lavoro che non ti piace per il resto della tua vita.</p>
<p>Qualche mese o anno di fatica per rincorrere la carriera che ami contro passare il resto della tua vita a fare qualcosa che non ti piace.</p>
<p>Per esperienza diretta, voglio dirti che ci sono tre fattori che possono metterti nella condizione di fare un lavoro che veramente ti piace, nonché di farti lavorare nelle aziende in cui aspiri di arrivare.</p>
<p>&nbsp;</p>
<p><strong>1 - Fai un lavoro che ti piace</strong></p>
<p>Lo so che non è facile ma credimi che è più difficile il contrario.</p>
<p>Se il lavoro che stai facendo non ti piace, cambia direzione.</p>
<p>Ci sono una marea di risorse che possono aiutarti a trovare il lavoro dei tuoi sogni o magari una professione per la quale hai decisamente più interesse: corsi online, corsi in sede, percorsi universitari, la semplice ma sempre efficace gavetta e così via.</p>
<p>Se più persone spendessero il tempo che usano a lamentarsi del proprio lavoro per formarsi per una nuova carriera, ci sarebbero molti più individui felici al mondo.</p>
<p>&nbsp;</p>
<p><strong>2 - Sii il migliore</strong></p>
<p>Indipendentemente dal lavoro che svolgi, diventa il migliore. Impegnati ogni giorno, tieniti aggiornato, fai tutto il necessario per essere uno dei più bravi nel tuo campo. Questo aspetto ti mette nella condizione di avere molta libertà nella vita, come la libertà di poter avanzare richieste all’azienda in cui lavori, così come la libertà di poter cambiare compagnia ogni volta che lo desideri.</p>
<p>&nbsp;</p>
<p><strong>3 - Comportati da professionista</strong></p>
<p>Comportati da professionista del tuo settore, fatti vedere sicuro di te, che sei la scelta giusta per una compagnia. <strong>Le aziende cercano le persone specializzate e non quelle che sanno fare tutto e niente</strong>.</p>
<p>Diventa il professionista di quello che ami fare, impara a venderti come tale e ricordati che un vero professionista non si lamenta del suo lavoro o di come vanno le cose in azienda perché è libero di cambiare direzione ogni volta che lo vuole.</p>
<p>&nbsp;</p>
<p>Lo so che per molte persone non è facile, credimi che lo so. A 31 anni lavavo i piatti in una cucina di Londra dove c’era sempre troppo da fare. Mi ricordo bene quanto era grande l'insoddisfazione che provavo verso me stesso, quanto erano faticose le giornate e come i soldi fossero pochi per fare qualsiasi cosa. Me lo ricordo bene, ma oggi che ho 39 anni e che sono riuscito a trovare la mia strada posso dirti per esperienza diretta che una vita lavorativa diversa è possibile per tutti, anche per te.</p>
<p>&nbsp;</p>
<p>A presto</p>