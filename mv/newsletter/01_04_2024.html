<p>Lo scorso mese, per l’esattezza il 2 marzo 2024, è stato l’anniversario del mio arrivo a Londra, il nono anno.</p>
<p>&nbsp;</p>
<p>Era il 2 marzo 2015. Avevo 31 anni, un pugno di euro in tasca e un livello di inglese da piangere. Ma dentro di me bruciava una voglia di riscatto che non si poteva spegnere.</p>
<p>Appena arrivato avevo bisogno di un lavoro e sono finito a lavorare in un pub dove prendevo i bicchieri dai tavoli e li mettevo dentro una lavastoviglie. Il mio inglese era molto povero e non capivo una parola di quello che le persone mi dicevano con quell’accento britannico davvero indecifrabile per il mio cervello.</p>
<p>&nbsp;</p>
<p>Qualche mese dopo, per necessità di guadagnare di più, sono finito a lavare i piatti in una cucina dove c’era sempre troppo da fare ma dove avevo la possibilità di lavorare più ore rispetto al pub.</p>
<p>È stato quest’ultimo lavoro a farmi toccare il fondo, a farmi capire che avevo fatto 2000 km per cambiare vita peggiorando solo le cose.</p>
<p>Questo è quello che succede quando vivi le giornate senza un obiettivo chiaro, così come questo è quello che mi ha spinto a creare <a class="link" rel="noreferrer noopener" href="https://www.marcovaleri.net/" target="_blank">MarcoValeri.Net</a>.</p>
<p>L'umiliazione di quelle giornate da 12 ore in piedi davanti al lavandino era ormai insopportabile. A 32 anni, guardandomi allo specchio, ho preso una decisione: avrei ricominciato da zero, a costo di sacrificare tutto.</p>
<p>Per la prima volta, presi la responsabilità di vivere la vita che volevo e mi diedi un obiettivo chiaro, quello di lavorare nel ramo dell’informatica.</p>
<p>&nbsp;</p>
<p>A differenza di tante persone, non ho mai avuto una passione innata, qualcosa per cui ero portato, un’attività che mi piacesse particolarmente.</p>
<p>Ad ogni modo, l’informatica era un settore che non mi dispiaceva, l’idea di creare siti internet, applicazioni e software mi ispirava.</p>
<p>Ma quello che ha fatto davvero la differenza in quel periodo è stato il fatto che decisi che sarei andato avanti, nonostante tutte le difficoltà, nonostante tutti i pareri contrari, nonostante tutti i problemi economici che dovevo affrontare nel vivere in una città costosa come Londra.</p>
<p>&nbsp;</p>
<p>A 32 anni ho scritto la mia prima linea di codice.</p>
<p>A 33 anni mi sono iscritto all’università dove ho intrapreso un percorso in <em>Computer Science</em>, lavoravo ancora in cucina ma ero riuscito a diventare <em>chef</em>.</p>
<p>A 37 anni, 6 anni dopo aver deciso di prendere in mano la mia vita, ho trovato il mio primo lavoro come <em>graduate web developer</em>, ovvero un apprendista programmatore, lasciando una volta per tutte il mondo della cucina.</p>
<p>&nbsp;</p>
<p>Anche in quel momento non è stato facile dato che il mio primo stipendio nel settore dell’informatica era davvero basso e dato che qualche settimana dopo mio padre è venuto a mancare.</p>
<p>Avere un obiettivo, una strada da seguire, mi ha fatto andare avanti anche in quel periodo economicamente difficile ed emotivamente triste.</p>
<p>&nbsp;</p>
<p>Londra è stata una città che mi ha dato davvero tanto, mi ha stimolato moltissimo date le opportunità che offre ed il fatto che qui ho fatto mio il concetto che l’<a class="link" rel="noreferrer noopener" href="https://www.marcovaleri.net/articoli/eta-non-e-mai-un-limite" target="_blank">età non è un limite per essere quello che vuoi essere</a>.</p>
<p>Ma quello che ha fatto davvero la differenza è stato che ho deciso di dedicarmi ad un obiettivo chiaro, per il quale avevo impostato una mappa da seguire, alla quale mi dedicavo ogni giorno.</p>
<p>&nbsp;</p>
<p>Sono tre gli ingredienti fondamentali che mi hanno permesso di arrivare a cambiare le cose e a vivere per la prima volta la vita che volevo:</p>
<ol>
    <li>scegliere di realizzare un obiettivo che mi piaceva</li>
    <li>impostare una mappa da seguire per realizzarlo</li>
    <li>lavorare tutti i giorni, anche solo per un’ora quando non avevo tempo, per la sua attuazione</li>
</ol>
<p>&nbsp;</p>
<p>Ci ho messo circa 5 anni ad arrivare.</p>
<p>Sono stati 5 anni intensi ma sono davvero grato a me stesso per aver avuto il coraggio di aver cambiato le cose nella mia vita in meglio.</p>
<p>&nbsp;</p>
<p>Se, come me tanti anni fa, in questo momento non sei felice della vita che stai facendo, ricordati che oggi è il giorno più adatto per cambiare direzione.</p>
<p>&nbsp;</p>
<p>A presto</p>