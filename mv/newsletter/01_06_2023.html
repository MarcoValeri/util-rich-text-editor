<div class="container" style="font-size: 16px; width: 90%">
    <p style="font-size: 16px;"></p>
    <p>&nbsp;</p>
    <p style="font-size: 16px;">di recente sono stato a Cagliari per festeggiare la laurea specialistica di Federica, la sorella della mia compagna. È stata una giornata davvero bella e piacevole, fatta di pianti di felicità, risate e abbracci.</p>
    <p>&nbsp;</p>
    <p style="font-size: 16px;">La discussione della tesi si è svolta presso l’Università di Cagliari. Dopo quest’ultima, siamo andati ad una festa in un locale nel centro della città. La media dell’età a quel tavolo era di circa 25 anni, se non consideriamo me, la mia compagna e i suoi genitori.</p>
    <p>&nbsp;</p>
    <p style="font-size: 16px;">È stato piacevole parlare con quei giovani e sentire quello che facevano ed i loro progetti di vita, chi vuole diventare psicologa, chi ha il piano per fare il sommelier, che ha deciso di fare il dottorato, chi è alla ricerca di un impiego qualsiasi e chi già lavora da tempo perché l’università non l’ha presa in considerazione.</p>
    <p>&nbsp;</p>
    <p style="font-size: 16px;">È stato interessante ascoltare i loro discorsi e notare che chi aveva un sogno nel cassetto da realizzare, era pieno di energia per raggiungere quest’ultimo e poteva raccontare di un piano preciso per farlo. Al contrario, alcuni di loro non avevano ben delineato la loro prossima mossa e così quello che avevano da dire era che finita l’università si sarebbero cercati un lavoro a tempo pieno. Il segreto per riuscire nella vita si trova proprio lì, nel decidere cosa si vuole fare.</p>
    <p>&nbsp;</p>
    <p style="font-size: 16px;">Quando sai dove stai andando, il tragitto è pieno di difficoltà, bello e in un modo o nell’altro arrivi sempre a destinazione. Quando non sai dove stai andando finisce che la vita sceglie per te, e questo spesso e volentieri non è mai un grande affare. Nel mio articolo <a class="link" rel="noreferrer noopener" href="https://www.marcovaleri.net/articoli/se-non-scegli-la-vita-scegliera-per-te" target="_blank">Se non scegli la vita sceglierà per te</a>, ho parlato proprio di questo, di come ho fallito tutte le volte che non ho preso una decisione.</p>
    <p>&nbsp;</p>
    <p style="font-size: 16px;">Così ho messo nero su bianco questa nuova newsletter sperando di passarti un po’ di quell’energia di questi ragazzi che hanno ancora tutta la vita davanti e il cui successo è legato dallo scegliere oggi chi vogliono essere. Questo concetto riguarda tutti, giovani e meno giovani, perché <a class="link" rel="noreferrer noopener" href="https://www.marcovaleri.net/articoli/eta-non-e-mai-un-limite" target="_blank">L’età non è mai un limite per essere quello che vuoi essere</a>.</p>
    <p>&nbsp;</p>
    <p style="font-size: 16px;">Non scegliamo oggi chi vogliamo essere domani. Non è così. Scegliamo oggi chi vogliamo essere nel presente così come nel futuro. Se hai deciso di diventare una psicologa o uno psicologo, hai davanti a te diversi anni di studio e di pratica per ottenere questo titolo, ma sei già una persona del settore perché tutto intorno a te cambia dopo aver scelto, il modo in cui pensi, i libri che leggerai, i consigli che darai agli amici ed il modo in cui ti muoverai nei giorni a seguire.</p>
    <p>&nbsp;</p>
    <p style="font-size: 16px;">Ti auguro buon viaggio.</p>
    <p style="font-size: 16px;">A presto.</p>
</div>