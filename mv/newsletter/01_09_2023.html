<div class="container" style="font-size: 16px; width: 90%">
    <p style="font-size: 16px;">devi sapere che ogni settimana, se non di più, l’agenzia di marketing di turno mi propone qualche servizio per crescere la visibilità di MarcoValeri.Net. Quasi tutte queste compagnie mi spiegano di come sarebbe vantaggioso cominciare a fare delle pubblicità su Instagram, TikTok, Facebook e nel nuovo social di cui parlano proprio tutti, crescendo così in visibilità nel giro di poche settimane, cosa importante, necessaria, della quale non sto capendo il valore e che…</p>
    <p>&nbsp;</p>
    <p style="font-size: 16px;">Lavoro come programmatore per una grande azienda nel cuore di Londra, una città piuttosto frenetica, curo personalmente dei grandi progetti SEO e faccio parte di una voluminosa comunità internazionale di sviluppatori JavaScript che organizza eventi in tutto il mondo in cui si parla di linguaggi di programmazione e di nuove tecnologie. Amo l’informatica e quello che faccio ma ti puoi immaginare di come le mie giornate siano piene di impegni.</p>
    <p>&nbsp;</p>
    <p style="font-size: 16px;">Ho creato MarcoValeri.Net diversi anni fa proprio per questo motivo. Avevo voglia di avere un progetto puro, nel quale potevo rifugiarmi dalle intense giornate londinesi. Così, mi ritrovo a scrivere nelle sue pagine virtuali solo quello che penso veramente, quello in cui credo, quello che ho voglia di condividere con i pochi ma unici lettori che a loro volta sono alla ricerca di qualcosa di diverso.</p>
    <p style="font-size: 16px;">Niente regole di marketing, niente titoli accattivanti attira click, amo scrivere delle mie esperienze personali e l’unica soddisfazione che al momento ho è sapere che magari queste ultime siano state d’ispirazione a chi sta combattendo la mia stessa battaglia o una guerra diversa. Semplicemente, tutto qui.</p>
    <p>&nbsp;</p>
    <p style="font-size: 16px;">Continuo a credere nel web, nella sua forza di accrescere le conoscenze e di metterci in contatto anche se siamo fisicamente lontani. Continuo anche a tenermi lontano da tutte quelle strategie di marketing che continuano a bombardarci con corsi e soluzioni adatte a tutti.</p>
    <p>&nbsp;</p>
    <p style="font-size: 16px;">La verità è che siamo tutti diversi e che la soluzione adatta a tutti non funziona per nessuno. Lo stesso vale per i nostri obiettivi di vita. Quando cominciamo a pensare con la nostra testa troviamo la soluzione giusta per noi. Libri, corsi e aiuti esterni rimangono un’immensa risorsa ma solo tu sai quello che è giusto fare per te stesso.</p>
    <p style="font-size: 16px;">Ho fatto tanti errori informatici su MarcoValeriNet (ho creato la piattaforma da solo), nonché di comunicazione, ma la strada che sto percorrendo rimane quella giusta per me, una strada che mi tiene lontano dalle frenetiche giornate londinesi e che mi permette di condividere quello che vivo e che penso realmente con te.</p>
    <p style="font-size: 16px;">L’unico social che sento in sintonia con quello che scrivo è Twitter, nel quale ho un <a class="link" rel="noreferrer noopener" href="https://twitter.com/MarcoValeriNet" target="_blank">canale dedicato a MarcoValeriNet</a>, per il resto non comincerò a fare video in cui ballo o a pubblicare foto piene di filtri di me in giro per il mondo.</p>
    <p>&nbsp;</p>
    <p style="font-size: 16px;">Ho sbagliato tante volte ragionando con la mia testa ma alla fine ho sempre trovato la strada giusta.</p>
</div>