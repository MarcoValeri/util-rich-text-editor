<p>entriamo in questo terzo mese dell’anno dove, indipendentemente dagli obiettivi che ci siamo dati per questo nuovo anno, dovremmo già vedere qualche risultato.</p>
<p>&nbsp;</p>
<p>In poche parole, se ti sei dato l’obiettivo di scrivere un libro dovresti avere già alcune pagine messe nero su bianco,</p>
<p>se hai deciso di cambiare carriera dovresti già avere acquisito diverse nuove conoscenze per il tuo futuro lavoro,</p>
<p>se hai deciso di avviare una tua attività dovresti già avere un business plan in mano,</p>
<p>se hai deciso di trasferirti all’estero dovresti aver acquisito già i contatti per la tua nuova vita oltre i confini nazionali.</p>
<p>&nbsp;</p>
<p>Insomma, qualunque sia il tuo obiettivo per questo 2024, dovresti già avere qualcosa tra le mani dato che gennaio e febbraio sono passati.</p>
<p>&nbsp;</p>
<p>Se, invece, in questo mese di marzo, non hai ancora ottenuto nessun risultato, per oggi puoi rimanere a letto.</p>
<p>Proprio così, rimani a letto.</p>
<p>Non fare nulla, ad eccezione, ovviamente, delle cose che proprio non puoi evitare.</p>
<p>Per il resto, invece, non muoverti da casa, perché probabilmente non stai andando nella giusta direzione.</p>
<p>Prendi un foglio di carta ed una penna e su quest’ultimo scrivi cos’è che vuoi realizzare.</p>
<p>Come sempre, sii sincero con te stesso e punta in alto.</p>
<p>Dopo averlo fatto, metti nello stesso foglio nero su bianco i passaggi che ti possono portare a realizzare questo obiettivo.</p>
<p>Fai un piano d’azione concreto, aggiungendo anche le tempistiche per la sua realizzazione.</p>
<p>&nbsp;</p>
<p><em>Rimani a letto fino a quando non hai finito di capire dove stai andando e come ci arriverai</em>.</p>
<p>Se non ti dai il giusto obiettivo,</p>
<p>se non sai dove stai andando,</p>
<p>o se prendi la strada sbagliata,</p>
<p>finirai per lavorare duramente per un intero anno senza arrivare da nessuna parte.</p>
<p>Al contrario, se sai dove stai andando e qual è la strada per arrivarci, ogni tuo sforzo verrà ripagato.</p>
<p>&nbsp;</p>
<p>Condivido con te questi pensieri facendoti sapere che anche io sono nella tua stessa barca.</p>
<p>Come ti dicevo nella scorsa newsletter, per questo anno ho deciso di rimanere concentrato solamente sulla mia carriera lavorativa e sulla mia passione per la scrittura, che ha fatto nascere <a class="link" rel="noreferrer noopener" href="https://www.marcovaleri.net/" target="_blank">MarcoValeri.net</a>.</p>
<p>Questo mi ha fatto mettere da parte tantissimi progetti a cui tenevo ma che avrebbero tolto la mia attenzione, e il mio tempo, su queste due strade che voglio seguire nei prossimi anni.</p>
<p>Puoi fare tante cose fatte male e solo poche fatte bene.</p>
<p>Ma non è tutto.</p>
<p>Avere chiaro dove sto andando mi fa svegliare ogni mattina e rimanere nella giusta direzione,</p>
<p><a class="link" rel="noreferrer noopener" href="https://www.marcovaleri.net/articoli/morning-routine" target="_blank">organizzando una buona morning routine</a> per scrivere qualcosa, tutti i giorni, e per avere il resto della giornata lavorativa immerso nei linguaggi di programmazione.</p>
<p>&nbsp;</p>
<p>Il mondo ha bisogno delle persone che hanno il coraggio di rincorrere i propri sogni.</p>
<p>Il mondo ha bisogno di te.</p>
<p>&nbsp;</p>
<p>A presto</p>