<p>&nbsp;</p>
<p>Entriamo nell’ultimo mese di questo intenso anno che ci mette nella posizione di cominciare a fare il bilancio per il 2023 e di capire in che direzione vogliamo andare nel 2024.</p>
<p>&nbsp;</p>
<p>A tal proposito vorrei condividere con te una lezione molto importante che il 2023 mi ha insegnato, ovvero che <em>fare tante cose significa rimanere mediocri</em>.</p>
<p>Questa è una situazione in cui è facile ritrovarsi se non sai bene cosa fare nella vita, quando non hai un particolare sogno o interesse che prende il sopravvento sugli altri.</p>
<p>&nbsp;</p>
<p>Io sono una persona a cui piace fare tantissime cose ma il 2023 mi ha fatto toccare con mano che posso fare bene solo poche tra queste se non una.</p>
<p>Nel mese di settembre, infatti, ho cominciato un nuovo lavoro, sempre nel settore informatico, che mi ha spinto da una posizione <em>junior</em> a <em>middle</em>.</p>
<p>L’azienda in questione lavora nel campo medico e quando sono arrivato mi sono ritrovato davanti a delle applicazioni piuttosto difficili per il mio livello.</p>
<p>È stata davvero una grande sfida per me, per stare al passo con gli altri sviluppatori ho lavorato per i primi mesi dalle 10 alle 12 ore al giorno.</p>
<p>So che può sembrare eccessivo, ma amo il mio lavoro e volevo a tutti i costi riuscire in questa nuova posizione, quindi ho speso buona parte del mio tempo libero a studiare per prendere il giusto ritmo.</p>
<p>&nbsp;</p>
<p>Rimanere focalizzato solo su questo nuovo lavoro mi ha permesso di superare le tante difficoltà iniziali e di farmi apprezzare già dalle prime settimane dai miei colleghi, nonché dai miei superiori.</p>
<p>&nbsp;</p>
<p>Ma tutto questo ha avuto un prezzo, ovvero ho dovuto sacrificare altri progetti, ad eccezione del mio blog personale che rimane qualcosa che amo fare e che mi aiuta a staccare la spina dalle frenetiche giornate londinesi.</p>
<p>&nbsp;</p>
<p>Ho capito che se non avessi messo da parte gli altri progetti personali, avrei fatto tante cose ma male, mostrandomi probabilmente un programmatore mediocre agli occhi della nuova azienda.</p>
<p>Alla fine ho toccato con mano il concetto secondo il quale <em>fare troppe cose significa fare male e rimanere spesso nella media se non al di sotto</em>.</p>
<p>Fare una singola cosa, invece, ti permette di diventare il migliore.</p>
<p>&nbsp;</p>
<p>Mi piace l’idea che per l’ormai prossimo 2024, anziché concentrarci sui soliti buoni propositi, possiamo rimanere focalizzati su <strong>un unico ma importante buon proposito</strong>, ovvero una cosa che amiamo per davvero, un’ambizione di vita che vogliamo <strong>veramente</strong> realizzare.</p>
<p>&nbsp;</p>
<p>Dovrai fare solo quello? No, ma dovrai dare la priorità a questo tuo sogno, tutto il resto deve venire dopo e se rimane tempo.</p>
<p>&nbsp;</p>
<p>Nel mio caso infatti, ho dato tutto al mio lavoro e questo mi ha ripagato dato che era quello che realmente volevo. Il tempo che mi è avanzato l’ho utilizzato per scrivere in questo blog.</p>
<p>Tutto il resto, invece, l’ho messo da parte, perché non avrei avuto modo di gestirlo bene.</p>
<p>&nbsp;</p>
<p>Insomma, preferisco fare bene una cosa che farne tante male.</p>
<p>&nbsp;</p>
<p>Così, se ti va, possiamo entrare assieme in questo 2024 concentrandoci su qualcosa che ci piace per davvero, qualcosa che amiamo, qualcosa che abbiamo sempre sognato fare, e farla al meglio, diventando i migliori.</p>
<p>&nbsp;</p>
<p>Hai tutto un mese per pensare a cosa vuoi veramente realizzare il prossimo anno.</p>
<p>&nbsp;</p>
<p>A presto.</p>